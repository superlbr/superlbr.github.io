<!DOCTYPE html>
<html lang="zh-CN">
<head>
  <meta charset="UTF-8">
<meta name="viewport" content="width=device-width, initial-scale=1, maximum-scale=2">
<meta name="theme-color" content="#222">
<meta name="generator" content="Hexo 5.4.0">


  <link rel="apple-touch-icon" sizes="180x180" href="/images/apple-touch-icon-next.png">
  <link rel="icon" type="image/png" sizes="32x32" href="/images/favicon-32x32-next.png">
  <link rel="icon" type="image/png" sizes="16x16" href="/images/favicon-16x16-next.png">
  <link rel="mask-icon" href="/images/logo.svg" color="#222">

<link rel="stylesheet" href="/css/main.css">



<link rel="stylesheet" href="https://cdn.jsdelivr.net/npm/@fortawesome/fontawesome-free@5.15.3/css/all.min.css" integrity="sha256-2H3fkXt6FEmrReK448mDVGKb3WW2ZZw35gI7vqHOE4Y=" crossorigin="anonymous">
  <link rel="stylesheet" href="https://cdn.jsdelivr.net/npm/animate.css@3.1.1/animate.min.css" integrity="sha256-PR7ttpcvz8qrF57fur/yAx1qXMFJeJFiA6pSzWi0OIE=" crossorigin="anonymous">

<script class="next-config" data-name="main" type="application/json">{&quot;hostname&quot;:&quot;example.com&quot;,&quot;root&quot;:&quot;&#x2F;&quot;,&quot;images&quot;:&quot;&#x2F;images&quot;,&quot;scheme&quot;:&quot;Pisces&quot;,&quot;version&quot;:&quot;8.5.0&quot;,&quot;exturl&quot;:false,&quot;sidebar&quot;:{&quot;position&quot;:&quot;left&quot;,&quot;display&quot;:&quot;post&quot;,&quot;padding&quot;:18,&quot;offset&quot;:12},&quot;copycode&quot;:false,&quot;bookmark&quot;:{&quot;enable&quot;:false,&quot;color&quot;:&quot;#222&quot;,&quot;save&quot;:&quot;auto&quot;},&quot;fancybox&quot;:false,&quot;mediumzoom&quot;:false,&quot;lazyload&quot;:false,&quot;pangu&quot;:false,&quot;comments&quot;:{&quot;style&quot;:&quot;tabs&quot;,&quot;active&quot;:null,&quot;storage&quot;:true,&quot;lazyload&quot;:false,&quot;nav&quot;:null},&quot;motion&quot;:{&quot;enable&quot;:true,&quot;async&quot;:false,&quot;transition&quot;:{&quot;post_block&quot;:&quot;fadeIn&quot;,&quot;post_header&quot;:&quot;fadeInDown&quot;,&quot;post_body&quot;:&quot;fadeInDown&quot;,&quot;coll_header&quot;:&quot;fadeInLeft&quot;,&quot;sidebar&quot;:&quot;fadeInUp&quot;}},&quot;prism&quot;:false,&quot;i18n&quot;:{&quot;placeholder&quot;:&quot;搜索...&quot;,&quot;empty&quot;:&quot;没有找到任何搜索结果：${query}&quot;,&quot;hits_time&quot;:&quot;找到 ${hits} 个搜索结果（用时 ${time} 毫秒）&quot;,&quot;hits&quot;:&quot;找到 ${hits} 个搜索结果&quot;},&quot;path&quot;:&quot;&#x2F;search.xml&quot;,&quot;localsearch&quot;:{&quot;enable&quot;:true,&quot;trigger&quot;:&quot;auto&quot;,&quot;top_n_per_article&quot;:1,&quot;unescape&quot;:false,&quot;preload&quot;:false}}</script><script src="/js/config.js"></script>
<meta name="description" content="唐裴休集 　　断际心要 　　河东裴休集并序 　　有大禅师。法讳希运。住洪州高安县黄檗山鹫峰下。乃曹溪六祖之嫡孙。西堂百丈之法侄。独佩最上乘离文字之印。唯传一心，更无别法。心体亦空，万缘俱寂；如大日轮升虚空中，光明照曜，净无纤埃。证之者无新旧、无浅深。说之者不立义解、不立宗主。不开户牖，直下便是。动念即乖，然后为本佛。故其言简，其理直，其道峻，其行孤。四方学徒望山而趋。观相而悟。往来海众常千余人。予">
<meta property="og:type" content="article">
<meta property="og:title" content="黄檗山断际禅师传心法要">
<meta property="og:url" content="http://example.com/%E8%AE%BA/%E9%BB%84%E6%AA%97%E5%B1%B1%E6%96%AD%E9%99%85%E7%A6%85%E5%B8%88%E4%BC%A0%E5%BF%83%E6%B3%95%E8%A6%81.html">
<meta property="og:site_name" content="栖山居">
<meta property="og:description" content="唐裴休集 　　断际心要 　　河东裴休集并序 　　有大禅师。法讳希运。住洪州高安县黄檗山鹫峰下。乃曹溪六祖之嫡孙。西堂百丈之法侄。独佩最上乘离文字之印。唯传一心，更无别法。心体亦空，万缘俱寂；如大日轮升虚空中，光明照曜，净无纤埃。证之者无新旧、无浅深。说之者不立义解、不立宗主。不开户牖，直下便是。动念即乖，然后为本佛。故其言简，其理直，其道峻，其行孤。四方学徒望山而趋。观相而悟。往来海众常千余人。予">
<meta property="og:locale" content="zh_CN">
<meta property="article:published_time" content="2018-05-04T04:27:00.000Z">
<meta property="article:modified_time" content="2020-01-20T14:47:37.245Z">
<meta property="article:author" content="superlbr">
<meta name="twitter:card" content="summary">


<link rel="canonical" href="http://example.com/%E8%AE%BA/%E9%BB%84%E6%AA%97%E5%B1%B1%E6%96%AD%E9%99%85%E7%A6%85%E5%B8%88%E4%BC%A0%E5%BF%83%E6%B3%95%E8%A6%81.html">



<script class="next-config" data-name="page" type="application/json">{&quot;sidebar&quot;:&quot;&quot;,&quot;isHome&quot;:false,&quot;isPost&quot;:true,&quot;lang&quot;:&quot;zh-CN&quot;,&quot;comments&quot;:true,&quot;permalink&quot;:&quot;http:&#x2F;&#x2F;example.com&#x2F;%E8%AE%BA&#x2F;%E9%BB%84%E6%AA%97%E5%B1%B1%E6%96%AD%E9%99%85%E7%A6%85%E5%B8%88%E4%BC%A0%E5%BF%83%E6%B3%95%E8%A6%81.html&quot;,&quot;path&quot;:&quot;论&#x2F;黄檗山断际禅师传心法要.html&quot;,&quot;title&quot;:&quot;黄檗山断际禅师传心法要&quot;}</script>

<script class="next-config" data-name="calendar" type="application/json">&quot;&quot;</script>
<title>黄檗山断际禅师传心法要 | 栖山居</title>
  




  <noscript>
    <link rel="stylesheet" href="/css/noscript.css">
  </noscript>
</head>

<body itemscope itemtype="http://schema.org/WebPage" class="use-motion">
  <div class="headband"></div>

  <main class="main">
    <header class="header" itemscope itemtype="http://schema.org/WPHeader">
      <div class="header-inner"><div class="site-brand-container">
  <div class="site-nav-toggle">
    <div class="toggle" aria-label="切换导航栏" role="button">
        <span class="toggle-line"></span>
        <span class="toggle-line"></span>
        <span class="toggle-line"></span>
    </div>
  </div>

  <div class="site-meta">

    <a href="/" class="brand" rel="start">
      <i class="logo-line"></i>
      <h1 class="site-title">栖山居</h1>
      <i class="logo-line"></i>
    </a>
  </div>

  <div class="site-nav-right">
    <div class="toggle popup-trigger">
        <i class="fa fa-search fa-fw fa-lg"></i>
    </div>
  </div>
</div>



<nav class="site-nav">
  <ul class="main-menu menu">
        <li class="menu-item menu-item-home"><a href="/" rel="section"><i class="home fa-fw"></i>首页</a></li>
        <li class="menu-item menu-item-about"><a href="/about/" rel="section"><i class="user fa-fw"></i>关于</a></li>
        <li class="menu-item menu-item-tags"><a href="/tags/" rel="section"><i class="tags fa-fw"></i>标签<span class="badge">0</span></a></li>
        <li class="menu-item menu-item-categories"><a href="/categories/" rel="section"><i class="th fa-fw"></i>分类<span class="badge">2</span></a></li>
        <li class="menu-item menu-item-archives"><a href="/archives/" rel="section"><i class="archive fa-fw"></i>归档<span class="badge">11</span></a></li>
        <li class="menu-item menu-item-commonweal"><a href="/404/" rel="section"><i class="heartbeat fa-fw"></i>公益 404</a></li>
      <li class="menu-item menu-item-search">
        <a role="button" class="popup-trigger"><i class="fa fa-search fa-fw"></i>搜索
        </a>
      </li>
  </ul>
</nav>



  <div class="search-pop-overlay">
    <div class="popup search-popup"><div class="search-header">
  <span class="search-icon">
    <i class="fa fa-search"></i>
  </span>
  <div class="search-input-container">
    <input autocomplete="off" autocapitalize="off" maxlength="80"
           placeholder="搜索..." spellcheck="false"
           type="search" class="search-input">
  </div>
  <span class="popup-btn-close" role="button">
    <i class="fa fa-times-circle"></i>
  </span>
</div>
<div class="search-result-container no-result">
  <div class="search-result-icon">
    <i class="fa fa-spinner fa-pulse fa-5x"></i>
  </div>
</div>

    </div>
  </div>

</div>
        
  
  <div class="toggle sidebar-toggle" role="button">
    <span class="toggle-line"></span>
    <span class="toggle-line"></span>
    <span class="toggle-line"></span>
  </div>

  <aside class="sidebar">

    <div class="sidebar-inner sidebar-overview-active">
      <ul class="sidebar-nav">
        <li class="sidebar-nav-toc">
          文章目录
        </li>
        <li class="sidebar-nav-overview">
          站点概览
        </li>
      </ul>

      <div class="sidebar-panel-container">
        <!--noindex-->
        <div class="post-toc-wrap sidebar-panel">
        </div>
        <!--/noindex-->

        <div class="site-overview-wrap sidebar-panel">
          <div class="site-author site-overview-item animated" itemprop="author" itemscope itemtype="http://schema.org/Person">
  <p class="site-author-name" itemprop="name">superlbr</p>
  <div class="site-description" itemprop="description"></div>
</div>
<div class="site-state-wrap site-overview-item animated">
  <nav class="site-state">
      <div class="site-state-item site-state-posts">
          <a href="/archives/">
        
          <span class="site-state-item-count">11</span>
          <span class="site-state-item-name">日志</span>
        </a>
      </div>
      <div class="site-state-item site-state-categories">
            <a href="/categories/">
          
        <span class="site-state-item-count">2</span>
        <span class="site-state-item-name">分类</span></a>
      </div>
  </nav>
</div>



        </div>
      </div>
    </div>
  </aside>
  <div class="sidebar-dimmer"></div>


    </header>

    
  <div class="back-to-top" role="button" aria-label="返回顶部">
    <i class="fa fa-arrow-up"></i>
    <span>0%</span>
  </div>

<noscript>
  <div class="noscript-warning">Theme NexT works best with JavaScript enabled</div>
</noscript>


    <div class="main-inner post posts-expand">


  


<div class="post-block">
  
  

  <article itemscope itemtype="http://schema.org/Article" class="post-content" lang="zh-CN">
    <link itemprop="mainEntityOfPage" href="http://example.com/%E8%AE%BA/%E9%BB%84%E6%AA%97%E5%B1%B1%E6%96%AD%E9%99%85%E7%A6%85%E5%B8%88%E4%BC%A0%E5%BF%83%E6%B3%95%E8%A6%81.html">

    <span hidden itemprop="author" itemscope itemtype="http://schema.org/Person">
      <meta itemprop="image" content="/images/avatar.gif">
      <meta itemprop="name" content="superlbr">
      <meta itemprop="description" content="">
    </span>

    <span hidden itemprop="publisher" itemscope itemtype="http://schema.org/Organization">
      <meta itemprop="name" content="栖山居">
    </span>
      <header class="post-header">
        <h1 class="post-title" itemprop="name headline">
          黄檗山断际禅师传心法要
        </h1>

        <div class="post-meta-container">
          <div class="post-meta">
    <span class="post-meta-item">
      <span class="post-meta-item-icon">
        <i class="far fa-calendar"></i>
      </span>
      <span class="post-meta-item-text">发表于</span>

      <time title="创建时间：2018-05-04 12:27:00" itemprop="dateCreated datePublished" datetime="2018-05-04T12:27:00+08:00">2018-05-04</time>
    </span>
      <span class="post-meta-item">
        <span class="post-meta-item-icon">
          <i class="far fa-calendar-check"></i>
        </span>
        <span class="post-meta-item-text">更新于</span>
        <time title="修改时间：2020-01-20 22:47:37" itemprop="dateModified" datetime="2020-01-20T22:47:37+08:00">2020-01-20</time>
      </span>
    <span class="post-meta-item">
      <span class="post-meta-item-icon">
        <i class="far fa-folder"></i>
      </span>
      <span class="post-meta-item-text">分类于</span>
        <span itemprop="about" itemscope itemtype="http://schema.org/Thing">
          <a href="/categories/%E8%AE%BA/" itemprop="url" rel="index"><span itemprop="name">论</span></a>
        </span>
    </span>

  
</div>

        </div>
      </header>

    
    
    
    <div class="post-body" itemprop="articleBody">
        <p>唐裴休集</p>
<p>　　断际心要</p>
<p>　　河东裴休集并序</p>
<p>　　有大禅师。法讳希运。住洪州高安县黄檗山鹫峰下。乃曹溪六祖之嫡孙。西堂百丈之法侄。独佩最上乘离文字之印。唯传一心，更无别法。心体亦空，万缘俱寂；如大日轮升虚空中，光明照曜，净无纤埃。证之者无新旧、无浅深。说之者不立义解、不立宗主。不开户牖，直下便是。动念即乖，然后为本佛。故其言简，其理直，其道峻，其行孤。四方学徒望山而趋。观相而悟。往来海众常千余人。予会昌二年廉于钟陵。自山迎至州。憩龙兴寺。旦夕问道。大中二年廉于宛陵。复去礼迎至所部。安居开元寺。旦夕受法，退而记之。十得一二。佩为心印不敢发扬。今恐入神精义不闻于未来。遂出之授门下僧大舟法建。归旧山之广唐寺。问长老法众。与往日常所亲闻。同异如何也。</p>
<p>　　唐大中十一年十一月初八日序</p>
<p>　　师谓休曰。诸佛与一切众生。唯是一心。更无别法。此心无始已来，不曾生不曾灭、不青不黄、无形无相，不属有无、不计新旧，非长非短、非大非小，超过一切限量名言纵迹对待。当体便是。动念即乖。犹如虚空，无有边际，不可测度。唯此一心即是佛，佛与众生更无别异；但是众生著相外求。求之转失。使佛觅佛。将心捉心。穷劫尽形终不能得。不知息念忘虑，佛自现前。此心即是佛。佛即是众生。为众生时此心不减。为诸佛时此心不添。乃至六度万行河沙功德。本自具足，不假修添；遇缘即施，缘息即寂。若不决定信此是佛。而欲著相修行以求功用。皆是妄想。与道相乖。此心即是佛。更无别佛。亦无别心。此心明净。犹如虚空无一点相貌。举心动念即乖法体。即为著相。无始已来无著相佛。修六度万行欲求成佛。即是次第。无始已来无次第佛。但悟一心。更无少法可得。此即真佛。佛与众生一心无异。犹如虚空无杂无坏。如大日轮照四天下。日升之时明遍天下。虚空不曾明。日没之时暗遍天下。虚空不曾暗。明暗之境自相陵夺。虚空之性廓然不变。佛及众生心亦如此。若观佛作清净光明解脱之相。观众生作垢浊暗昧生死之相。作此解者，历河沙劫终不得菩提。为著相故。唯此一心，更无微尘许法可得。即心是佛。<br>  如今学道人。不悟此心体。便于心上生心。向外求佛。著相修行。皆是恶法。非菩提道。供养十方诸佛。不如供养一个无心道人。何故。无心者，无一切心也。如如之体。内如木石不动不摇。外如虚空不塞不碍。无能所、无方所、无相貌、无得失。趋者不敢入此法。恐落空无栖泊处故。望崖而退。例皆广求知见。所以求知见者如毛。悟道者如角。文殊当理。普贤当行。理者真空无碍之理，行者离相无尽之行。观音当大慈。势至当大智。维摩者净名也。净者性也。名者相也。性相不异。故号净名。诸大菩萨所表者，人皆有之。不离一心，悟之即是。今学道人。不向自心中悟。乃于心外著相取境。皆与道背。恒河沙者。佛说是沙。诸佛菩萨释梵诸天步履而过。沙亦不喜。牛羊虫蚁践踏而行。沙亦不怒。珍宝馨香沙亦不贪。粪尿臭秽沙亦不恶。此心即无心之心。离一切相。众生诸佛更无差别。但能无心。便是究竟。学道人若不直下无心。累劫修行终不成道。被三乘功行拘系，不得解脱。<br>  然证此心有迟疾。有闻法一念便得无心者。有至十信十住十行十回向乃得无心者。长短得无心乃住。更无可修可证。实无所得。真实不虚。一念而得。与十地而得者。功用恰齐。更无深浅。只是历劫枉受辛勤耳。造恶造善皆是著相。著相造恶枉受轮回。著相造善枉受劳苦。总不如言下便自认取本法。此法即心。心外无法。此心即法。法外无心。心自无心。亦无无心者。将心无心。心却成有。默契而已。绝诸思议。故曰言语道断心行处灭。此心是本源清净，佛人皆有之。蠢动含灵与诸佛菩萨一体不异。只为妄想分别造种种业。果本佛上实无一物。虚通寂静，明妙安乐而已。深自悟入。直下便是。圆满具足，更无所欠。纵使三祇精进修行，历诸地位。及一念证时。只证元来。自佛向上更不添得一物。却观历劫功用。总是梦中妄为。故如来云。我于阿耨菩提实无所得。若有所得。然灯佛则不与我授记。又云。是法平等。无有高下。是名菩提。即此本源清净心。与众生诸佛，世界山河，有相无相，遍十方界。一切平等，无彼我相。此本源清净心。常自圆明遍照。世人不悟。只认见闻觉知为心。为见闻觉知所覆。所以不睹精明本体。但直下无心，本体自现。如大日轮升于虚空，遍照十方更无障碍。故学道人唯认见闻觉知施为动作。空却见闻觉知。即心路绝无入处。但于见闻觉知处认本心。然本心不属见闻觉知。亦不离见闻觉知。但莫于见闻觉者上起见解。亦莫于见闻觉知上动念。亦莫离见闻觉知觅心。亦莫舍见闻觉知取法。不即不离。不住不著。纵横自在，无非道场。世人闻道。诸佛皆传心法。将谓心上别有一法可证可取。遂将心觅法。不知心即是法，法即是心。不可将心更求于心。历千万劫终无得日。不如当下无心。便是本法。如力士迷额内珠，向外求觅。周行十方终不能得。智者指之当时自见本珠如故。故学道人迷自本心不认为佛。遂向外求觅起功用行。依次第证。历劫勤求永不成道。不如当下无心。决定知一切法本无所有，亦无所得，无依无住、无能无所，不动妄念，便证菩提。及证道时，只证本心佛。历劫功用，并是虚修；如力士得珠时，只得本额珠。不关向外求觅之力。故佛言：我于阿耨菩提实无所得。恐人不信，故引无眼所见，无语所言，真实不虚，是第一义谛。</p>
<p>　　学道人莫疑四大为身。四大无我。我亦无主。故知此身无我亦无主。五阴为心。五阴无我亦无主。故知此心无我亦无主。六根六尘六识和合生灭亦复如是。十八界既空。一切皆空。唯有本心荡然清净。有识食、有智食。四大之身，饥疮为患；随顺给养，不生贪著，谓之智食；恣情取味，妄生分别，惟求适口，不生厌离。谓之识食。声闻者因声得悟，故谓之声闻；但不了自心，于声教上起解，或因神通，或因瑞相，言语运动，闻有菩提涅槃，三僧祇劫修成佛道。皆属声闻道。谓之声闻佛。唯直下顿了，自心本来是佛，无一法可得，无一行可修。此是无上道。此是真如佛。学道人只怕一念有，即与道隔矣；念念无相，念念无为，即是佛。学道人若欲得成佛，一切佛法总不用学，唯学无求无著；无求即心不生，无著即心不灭。不生不灭即是佛。八万四千法门，对八万四千烦恼。只是教化接引门。本无一切法。离即是法。知离者是佛。但离一切烦恼。是无法可得。</p>
<p>  学道人若欲得知要诀。但莫于心上著一物。言佛真法身犹若虚空。此是喻法身即虚空。虚空即法身。常人谓法身遍虚空处。虚空中含容法身。不知法身即虚空，虚空即法身也。若定言有虚空。虚空不是法身。若定言有法身。法身不是虚空。但莫作虚空解。虚空即法身。莫作法身解。法身即虚空。虚空与法身无异相。佛与众生无异相。生死与涅槃无异相。烦恼与菩提无异相。离一切相即是佛。凡夫取境。道人取心。心境双忘乃是真法。忘境犹易忘心至难。人不敢忘心。恐落空无捞摸处。不知空本无空。唯一真法界耳。此灵觉性，无始已来，与虚空同寿，未曾生未曾灭。未曾有未曾无，未曾秽未曾净，未曾喧未曾寂，未曾少未曾老。无方所无内外，无数量无形相，无色像无音声。不可觅不可求。不可以智慧识。不可以言语取。不可以境物会。不可以功用到。诸佛菩萨与一切蠢动含灵。同此大涅槃性。性即是心。心即是佛。佛即是法。一念离真，皆为妄想。不可以心更求于心，不可以佛更求于佛，不可以法更求于法。故学道人直下无心，默契而已，拟心即差。以心传心，此为正见。慎勿向外逐境，认境为心，是认贼为子。为有贪嗔痴即立戒定慧。本无烦恼，焉有菩提？故祖师云。佛说一切法。为除一切心。我无一切心。何用一切法。本源清净佛上。更不著一物。譬如虚空虽以无量珍宝庄严，终不能住。佛性同虚空。虽以无量功德智慧庄严终不能住。但迷本性，转不见耳。所谓心地法门，万法皆依此心建立，遇境即有，无境即无。不可于净性上转作境解；所言定慧，鉴用历历、寂寂惺惺、见闻觉知，皆是境上作解，暂为中下根人说即得。若欲亲证皆不可作如此见解，尽是境法有没处，没于有地；但于一切法不作有无见，即见法也。</p>
<p>　　九月一日师谓休曰。自达摩大师到中国。唯说一心唯传一法。以佛传佛不说余佛。以法传法不说余法。法即不可说之法。佛即不可取之佛。乃是本源清净心也。唯此一事实。余二则非真。般若为慧。此慧即无相本心也。凡夫不趣道。唯恣六情乃行六道。学道人一念计生死，即落魔道；一念起诸见，即落外道。见有生，趣其灭，即落声闻道；不见有生，唯见有灭，即落缘觉道。法本不生，今亦无灭，不起二见，不厌不兴，一切诸法唯是一心。然后乃为佛乘也。凡夫皆逐境生心。心遂忻厌。若欲无境，当忘其心；心忘即境空，境空即心；若不忘心而但除境，境不可除只益纷扰；故万法唯心，心亦不可得，复何求哉？学般若人不见有一法可得，绝意三乘，唯一真实，不可证得；谓我能证能得，皆增上慢人；法华会上拂衣而去者，皆斯徒也。故佛言。我于菩提实无所得，默契而已。凡人临欲终时，但观五蕴皆空，四大无我，真心无相，不去不来，生时性亦不来，死时性亦不去；湛然圆寂，心境一如。但能如是直下顿了，不为三世所拘系，便是出世人也；切不得有分毫趣向，若见善相诸佛来迎，及种种现前，亦无心随去；若见恶相种种现前，亦无心怖畏。但自忘心，同于法界，便得自在，此即是要节也。</p>
<p>　　十月八日。师谓休曰。言化城者。二乘及十地等觉妙觉。皆是权立接引之教。并未化城。言宝所者。乃真心本佛自性之宝。此宝不属情量。不可建立。无佛无众生。无能无所。何处有城。若问此既是化城。何处为宝所。宝所不可指。指即有方所。非真宝所也。故云在境而已。不可定量言之。但当体会契之即是。言阐提者。信不具也。一切六道众生乃至二乘不信有佛果。皆谓之断善根阐提。菩萨者。深信有佛法。不见有大乘小乘。佛与众生同一法性。乃谓之善根阐提。大抵因声教而悟者。谓之声闻。观因缘而悟者。谓之缘觉。若不向自心中悟。虽至成佛。亦谓之声闻佛。学道人多于教法上悟。不于心法上悟。虽历劫修行。终不是本佛。若不于心悟。乃至于教法上悟。即轻心重教。遂成逐块，忘于本心。故但契本心不用求法。心即法也。凡人多为境碍。心事碍理。常欲逃境以安心。屏事以存理。不知乃是心碍境理碍事。但令心空境自空。但令理寂事自寂。勿倒用心也。凡人多不肯空心。恐落于空。不知自心本空。愚人除事不除心。智者除心不除事。菩萨心如虚空。一切俱舍。所作福德皆不贪著。然舍有三等。内外身心一切俱舍。犹如虚空无所取著。然后随方应物。能所皆忘。是为大舍。若一边行道布德。一边旋舍。无希望心。是为中舍。若广修众善有所希望。闻法知空。遂乃不著。是为小舍。大舍如火烛在前。更无迷悟。中舍如火烛在傍。或明或暗。小舍如火烛在后。不见坑阱。故菩萨心如虚空。一切俱舍。过去心不可得。是过去舍。现在心不可得。是现在舍。未来心不可得。是未来舍。所谓三世俱舍。自如来付法迦叶已来。以心印心。心心不异。印著空即印不成文。印著物即印不成法。故以心印心。心心不异。能印所印俱难契会。故得者少。然心即无心。得即无得。佛有三身。法身说自性虚通法。报身说一切清净法。化身说六度万行法。法身说法。不可以言语音声形相文字而求。无所说无所证。自性虚通而已。故曰。无法可说是名说法。报身化身皆随机感现。所说法亦随事应根以为摄化。皆非真法。故曰。报化非真佛。亦非说法者。所言同是一精明分为六和合。一精明者。一心也。六和合者。六根也。此六根各与尘合。眼与色合。耳与声合。鼻与香合。舌与味合。身与触合。意与法合。中间生六识为十八界。若了十八界无所有。束六和合为一精明。一精明者。即心也。学道人皆知此。但不能免作一精明六和合解。遂被法缚不契本心。如来现世。欲说一乘真法则众生不信兴谤。没于苦海。若都不说。则堕悭贪。不为众生普舍妙道。遂设方便说有三乘。乘有大小。得有浅深。皆非本法。故云。唯有一乘道余二则非真。然终未能显一心法。故召迦叶同法座别付一心。离言说法。此一枝法令别行。若能契悟者。便至佛地矣。</p>
<span id="more"></span>
<p>　　问：如何是道。如何修行。师云。道是何物。汝欲修行。问诸方宗师相承参禅学道如何。师云。引接钝根人语。未可依凭。云此即是引接钝根人语。未审接上根人复说何法。师云。若是上根人。何处更就人。觅他自己尚不可得。何况更别有法当情。不见教中云。法法何状。云若如此。则都不要求觅也。师云。若与么则省心力。云如是则浑成断绝不可是无也。师云。阿谁教他无。他是阿谁。尔拟觅他。云既不许觅。何故又言莫断他。师云。若不觅便修。即谁教尔断。尔见目前虚空作么生断他。云此法可得便同虚空否。师云虚空早晚向尔道有。同有异我。暂如此说。尔便向这里生解。云应是不与人生解耶。师云。我不曾障尔。要且解属于情。情生则智隔。云向者里莫生情是否。师云。若不生情。阿谁道是。</p>
<p>　　问：才向和尚处发言。为甚么便言话堕。师云。汝自是不解语人。有甚么堕负。</p>
<p>　　问：向来如许多言说，皆是抵敌语。都未曾有实法指示于人。师云。实法无颠倒。汝今问处自生颠倒。觅甚么实法。云既是问处自生颠倒。和尚答处如何。师云。尔且将物照面看。莫管他人。又云。只如个痴狗相似。见物动处便吠。风吹草木也不别。又云。我此禅宗从上相承已来。不曾教人求知求解。只云学道早是接引之词。然道亦不可学。情存学解却成迷道。道无方所名大乘心。此心不在内外中间。实无方所。第一不得作知解。只是说汝如今情量处。情量若尽心无方所。此道天真本无名字。只为世人不识迷在情中。所以诸佛出来说破此事。恐汝诸人不了。权立道名。不可守名而生解。故云。得鱼忘筌。身心自然达道识心。达本源故号为沙门。沙门果者。息虑而成不从学得。汝如今将心求心，傍他家舍，只拟学取。有甚么得时。古人心利，才闻一言，便乃绝学。所以唤作绝学无为闲道人。今时人只欲得多知多解。广求文义。唤作修行。不知多知多解翻成壅塞。唯知多与儿酥乳吃。消与不消都总不知。三乘学道人皆是此样。尽名食不消者。所谓知解不消。皆为毒药。尽向生灭中取。真如之中都无此事。故云。我王库内无如是刀。从前所有一切解处。尽须摒却。令空更无分别。即是空如来藏。如来藏者。更无纤尘可有。即是破有法王出现世间。亦云。我于然灯佛所。无少法可得。此语只为空尔情量知解，但消融表里情尽，都无依执，是无事人。三乘教网。只是应机之药。随宜所说，临时施设。各各不同。但能了知即不被惑第一。不得于一机一教边守文作解。何以如此。实无有定法如来可说。我此宗门不论此事。但知息心即休。更不用思前虑后。</p>
<p>　　问从上来皆云。即心是佛。未审即那个心是佛。师云。尔有几个心。云为复即凡心是佛。即圣心是佛。师云。尔何处有凡圣心耶。云即今三乘中说有凡圣。和尚何得言无。师云。三乘中分明向尔道。凡圣心是妄。尔今不解。返执为有。将空作实。岂不是妄。妄故迷心。汝但除却凡情圣境。心外更无别佛。祖师西来直指一切人全体是佛。汝今不识。执凡执圣向外驰骋。还自迷心。所以向汝道。即心是佛。一念情生即堕异趣。无始已来不异今日。无有异法故名成等正觉。云和尚所言即者。是何道理。师云。觅什么道理。才有道理便即心异。云前言无始已来不异今日。此理如何。师云。只为觅故。汝自异他。汝若不觅。何处有异。云既是不异。何更用说即。师云。汝若不信凡圣。阿谁向汝道即。即若不即。心亦不心。可中心即俱忘。阿尔便拟向何处觅去。</p>
<p>　　问妄能障自心。未审而今以何遣妄。师云。起妄遣妄亦成妄。妄本无根。只因分别而有。尔但于凡圣两处情尽。自然无妄，更拟若为遣他。都不得有纤毫依执。名为我舍两臂必当得佛。云既无依执。当何相承。师云。以心传心。云若心相传。云何言心亦无。师云。不得一法名为传心。若了此心。即是无心无法。云若无心无法云何名传。师云。汝闻道传心。将谓有可得也。所以祖师云。认得心性时。可说不思议了了无所得。得时不说知。此事若教汝会。何堪也。</p>
<p>　　问只如目前虚空。可不是境。岂无指境见心乎。师云。甚么心教汝向境上见。设汝见得。只是个照境的心。如人以镜照面。纵然得见眉目分明。元来只是影像。何关汝事。云若不因照。何时得见。师云。若也涉因。常须假物。有什么了时。汝不见他向汝道：撒手似君无一物。徒劳谩说数千般。云他若识了照亦无物耶。师云。若是无物。更何用照。尔莫开眼呓语去。</p>
<p>　　上堂云：百种多知，不如无求最第一也。道人是无事人。实无许多般心。亦无道理可说。无事散去。</p>
<p>　　问如何是世谛。师云。说葛藤作什么。本来清净何假言说问答。但无一切心即名无漏智。汝每日行住坐卧一切言语。但莫著有为法。出言瞬目，尽同无漏。如今末法向去。多是学禅道者皆著一切声色。何不与我心心同虚空去。如枯木石头去。如寒灰死火去。方有少分相应。若不如是。他日尽被阎老子拷尔在。尔但离却有无诸法。心如日轮常在虚空。光明自然不照而照。不是省力的事。到此之时无栖泊处。即是行诸佛行。便是应无所住而生其心。此是尔清净法身。名为阿耨菩提。若不会此意。纵尔学得多知。勤苦修行。草衣木食。不识自心尽名邪行。定作天魔眷属。如此修行。当复何益。志公云。佛本是自心作。那得向文字中求。饶尔学得三贤四果十地满心。也只是在凡圣内坐。不见道。诸行无常是生灭法。势力尽，箭还坠。招得来生不如意。怎似无为实相门。一超直入如来地。为尔不是与么人须要向古人建化门广学知解。志公云。不逢出世明师。往服大乘法药。尔如今一切时中行住坐卧。但学无心。久久须实得。谓尔力量小不能顿超。但得三年五年或十年。须得个入头处自然会去。为尔不能如是。须要将水学禅学道。佛法有甚么交涉。故云。如来所说皆为化人。如将黄叶为金止小儿啼。决定不实。若有实得。非我宗门下客。且与尔本体有甚交涉。故经云。实无少法可得。名为阿耨菩提。若也会得此意。方知佛道魔道俱错。本来清净皎皎地。无方圆无大小无长短等相。无漏无为无迷无悟。了了见无一物。亦无人亦无佛。大千沙界海中沤。一切圣贤如电拂。一切不如心真实法身。从古至今与佛祖一般。何处欠少一毫毛。既会如是意。大须努力尽今生去。出息不保入息。</p>
<p>　　问六祖不会经书。何得传衣为祖。秀上座是五百人首座。为教授师。讲得三十二本经论。云何不传衣。师云。为他有心是有为法。所修所证将为是也。所以五祖付六祖。六祖当时只是默契。得密授如来甚深意。所以付法与他汝不见道。法本法无法。无法法亦法。今付无法时。法法何曾法。若会此意。方名出家儿。方好修行。若不信云何明上座走来大庾岭头寻六祖。六祖便问。汝来求何事。为求衣为求法。明上座云。不为衣来。但为法来。六祖云。汝且暂时敛念。善恶都莫思量。明乃禀语。六祖云。不思善不思恶。正当与么时。还我明上座父母未生时面目来。明于言下忽然默契。便礼拜云。如人饮水冷暖自知。某甲在五祖会中。枉用三十年工夫。今日方省前非。六祖云。如是。到此之时方知祖师西来直指人心见性成佛不在言说。岂不见。阿难问迦叶云。世尊传金役外别传何物。迦叶召阿难。阿难应诺。迦叶云。倒却门前刹竿著。此便是祖师之标榜也。甚深阿难三十年为侍者。只为多闻智慧。被佛呵云。汝千日学慧。不如一日学道。若不学道。滴水难消。</p>
<p>　　问如何得不落阶级。师云。终日吃饭未曾咬著一粒米。终日行未曾踏著一片地。与摩(疑同么)时无人我等相。终日不离一切事。不被诸境惑。方名自在人。更时时念念不见一切相。莫认前后三际。前际无去今际无住后际无来。安然端坐任运不拘。方名解脱。努力努力。此门中千人万人。只得三个五个。若不将为事。受殃有日在。故云。著力今生须了却。谁能累劫受余殃。</p>
<p>宛凌录</p>
<p>裴相公问师曰：山中四五百人，几人得和尚法？师云：得者莫测其数，何故？道在心悟，岂在言说？言说只是化童蒙耳。</p>
<p>问：如何是佛？师云：即心是佛，无心是道；但无生心动念—有无长短、彼我能所等心，心本是佛，佛本是心，心如虚空；所以云佛真法身犹若虚空，不用别求，有求皆苦；设使恒沙劫行六度万行，得佛菩提，亦非究竟。何以故？为属因缘造作故，因缘若尽，还归无常。所以云：报化非真佛，亦非说法者；但识自心，无我无人，本来是佛。</p>
<p>问：圣人无心即是佛，凡夫无心、莫沉空寂否？师云：法无凡圣，亦无沉寂；法本不有，莫作无见；法本不无，莫作有见；有之与无，尽是情见，犹如幻翳。所以云：见闻如幻翳，知觉乃众生。祖师门中只论息机忘见，所以忘机则佛道隆，分别则魔军炽。</p>
<p>问：心既本来是佛，还修六度万行否？师云：悟在于心，非关六度万行，六度万行尽是化门接物度生边事，设使菩提、真如、实际、解脱、法身，直至十地、四果圣位，尽是度门，非关佛心；心即是佛，所以一切诸度门中，佛心第一，但无生死烦恼等心，即不用菩提等法。所以道：佛说一切法，度我一切心；我无一切心，何用一切法！从佛至祖，并不论别事，唯论一心，亦云一乘；所以十方谛求，更无余乘；此众无枝叶，唯有诸贞（疑同真）实；所以此意难信，达磨来此土，至梁魏二国，只有可大师一人密信自心，言下便会即心是佛；身心俱无，是名大道；大道本来平等，所以深信含生同一真性；心性不异，即性即心，心不异性，名之为祖。所以云：认得心性时，可说不思议。</p>
<p>问：佛度众生否？师云：实无众生如来度者！我尚不可得，非我何可得？佛与众生皆不可得。云：现有三十二相及度众生，何得言无？师云：凡所有相皆是虚妄，若见诸相非相，即见如来。佛与众生，尽是汝作妄见，只为不识本心，谩作见解；才作佛见，便被佛障；作众生见，被众生障；作凡作圣作净作秽等见，尽成其障，障汝心故，总成轮转，犹如猕猴放一捉一，无有歇期。一等是学，直须无学，无凡无圣、无净无垢，无大无小、无漏无为，如是一心中，方便勤庄严；听汝学得三乘十二分教一切见解，总须舍却，所以除去所有，唯置一床寝疾而卧，只是不起诸见，无一法可得，不被法障，透脱三界凡圣境域，始得名为出世佛。所以云：稽首如空无所依，出过外道；心既不异，法亦不异；心既无为，法亦无为；万法尽由心变，所以我心空故，诸法空，千品万类悉皆同，尽十方空界同一心体，心本不异，法亦不异，只为汝见解不同，所以差别；譬如诸天共宝器食，随其福德饭色有异；十方诸佛实无少法可得，名为阿耨菩提；只是一心，实无异相亦无光彩，亦无胜负；无胜故无佛相，无负故无众生相。云：心既无相，岂得全无三十二相八十种好化度众生耶？师云：三十二相属相，凡所有相，皆是虚妄；八十种好属色，若以色见我，是人行邪道，不能见如来。</p>
<p>问：佛性与众生性，为同为别？师云：性无同异。若约三乘教，即说有佛性有众生性，遂有三乘因果，即有同异。若约佛乘、及祖师相传，即不说如是事，惟指一心：非同非异，非因非果。所以云：唯此一乘道，无二亦无三，除佛方便说。</p>
<p>问：无边身菩萨，为什么不见如来顶相？师云：实无可见，何以故？无边身菩萨，便是如来，不应更见；只教你不作佛见，不落佛边；不作众生见，不落众生边；不作有见，不落有边；不作无见，不落无边；不作凡见，不落凡边；不作圣见，不落圣边；但无诸见，即是无边身；若有见处，即名外道；外道者乐于诸见，菩萨于诸见而不动；如来者即诸法如义，所以云：弥勒亦如也，众圣贤亦如也；如即无生，如即无灭，如即无见，如即无闻。如来顶即是圆见，亦无圆见，故不落圆边，所以佛身无为，不堕诸数，权以虚空为喻，圆同太虚，无欠无余，等闲无事，莫强辩他境，辩着便成识。所以云：圆成沉识海，流转若飘蓬，只道：我知也、学得也、契悟也、解脱也、有道理也；强处即如意，弱处即不如意，似者箇见解，有什么用处？我向汝道：等闲无事，莫谩用心，不用求真唯须息见；所以内见外见俱错，佛道魔道俱恶；所以文殊暂起二见，贬向二铁围山；文殊即实智，普贤即权智，权实相对治，究竟亦无权实，唯是一心，心且不佛不众生，无有异见；才有佛见，便作众生见；有见无见，常见断见，便成二铁围山，被见障故。祖师直指一切众生本心本体本来是佛，不假修成，不属渐次，不是明暗，不是明故无明，不是暗故无暗；所以无无明，亦无无明尽。入我此宗门，切须在意，如此见得，名之为法；见法故，名之为佛。佛法俱无，名之为僧，唤作无为僧，亦名一体三宝。夫求法者，不着佛求，不着法求，不着众求，应无所求；不着佛求，故无佛；不着法求，故无法；不着众求，故无僧。</p>
<p>问：和尚见今说法，何得言无僧亦无法？师云：汝若见有法可说，即是以音声求我；若见有我，即是处所；法亦无法，法即是心；所以祖师云：付此心法时，法法何曾法？无法无本心，始解心心法。实无一法可得，名坐道场；道场者只是不起诸见，悟法本空，唤作空如来藏；本来无一物，何处有尘埃？若得此中意，逍遥何所论！</p>
<p>问：本来无一物，无物便是否？师云：无亦不是；菩提无是处，亦无无知解。</p>
<p>问：何者是佛？师云：汝心是佛；佛即是心，心佛不异。故云：即心即佛。若离于心，别更无佛。云：若自心是佛，祖师西来如何传授？师云：祖师西来，唯传心佛，直指汝等心本来是佛，心心不异，故名为祖；若直下见此意，即顿超三乘一切诸位，本来是佛，不假修成。云：若如此，十方诸佛出世，说于何法？师云：十方诸佛出世，只共说一心法，所以佛密付与摩诃大迦叶，此一心法体，尽虚空遍法界，名为诸佛理；论这箇法，岂是汝于言句上解得他？亦不是于一机一境上见得他！此意唯是默契得。这一门名为无为法门，若欲会得，但知无心，忽悟即得，若用心拟学取，即转远去；若无歧路心，一切取舍心，心如木石，始有学道分。云：如今现有种种妄念，何以言无？师云：妄本无体，即是汝心所起；汝若识心是佛，心本无妄，那得起心更认于妄；汝若不生心动念，自然无妄。所以云：心生则种种法生，心灭则种种法灭。云：今正妄念起时，佛在何处？师云：汝今觉妄起时，觉正是佛；可中若无妄念，佛亦无。何故如此？为汝起心作佛见，便谓有佛可成；作众生见，便谓有众生可度；起心动念，总是汝见处；若无一切见，佛有何处所？如文殊才起佛见，便贬向二铁围山。云：今正悟时，佛在何处？师云：问从何来？觉从何起？语默动静一切声色尽是佛事，何处觅佛？不可更头上安头、嘴上加嘴！但莫生异见，山是山、水是水，僧是僧、俗是俗，山河大地、日月星辰总不出汝心，三千世界都来是汝箇自己，何处有许多般？心外无法，满目青山、虚空世界，皎皎地无丝发许，与汝作见解，所以一切声色，是佛之慧目。法不孤起，仗境方生；为物之故，有其多智。终日说何曾说？终日闻何曾闻？所以释迦四十九年说，未曾说着一字。云：若如此，何处是菩提？师云：菩提无是处，佛亦不得菩提，众生亦不失菩提；不可以身得，不可以心求，一切众生即菩提相。云：如何发菩提心？师云：菩提无所得；你今但发无所得心，决定不得一法，即菩提心；菩提无住处，是故无有得者。故云：我于然灯佛所，无有少法可得，佛即与我授记。明知一切众生本是菩提，不应更得菩提，你今闻发菩提心，将谓一箇心学取佛去、唯拟作佛，任 你三只劫修，亦只得箇报化佛，与你本源真性佛有何交涉！故云：外求有相佛，与汝不相似。</p>
<p>问：本既是佛，那得更有四生六道种种形貌不同？师云：诸佛体圆，更无增减；流入六道，处处皆圆；万类之中，箇箇是佛；譬如一团水银，分散诸处，颗颗皆圆；若不分时，只是一块；此一即一切，一切即一；种种形貌，喻如屋舍，舍驴屋入人屋，舍人身至天身，乃至声闻缘觉菩萨佛屋，皆是汝取舍处，所以有别；本源之性，何得有别？</p>
<p>问：诸佛如何行大慈悲，为众生说法？师云：佛慈悲者，无缘故，名大慈悲。慈者不见有佛可成，悲者不见有众生可度。其所说法，无说无示；其听法者，无闻无得；譬如幻士为幻人说法；这箇法，若为道我从善知识言下领得、会也、悟也；这箇慈悲，若为汝起心动念学得他见解，不是自悟本心，究竟无益。</p>
<p>问：何者是精进？师云：身心不起，是名第一牢强精进；才起心向外求者，名为歌利王爱游猎去；心不外游，即是忍辱仙人；身心俱无，即是佛道。</p>
<p>问：若无心行此道，得否？师云：无心便是行此道，更说什么得与不得？且如瞥起一念，便是境若无一念便是，境妄心自灭，无复可追寻。</p>
<p>问：如何是出三界？师云：善恶都莫思量，当处便出三界。如来出世，为破三有；若无一切心，三界亦非有；如一微尘破为百分，九十九分是无，一分是有，摩诃衍不能胜出；百分俱无，摩诃衍始能胜出。</p>
<p>上堂云：即心是佛，上至诸佛，下至蠢动含灵，皆有佛性，同一心体。所以达磨从西天来，唯传一心法，直指一切众生本来是佛，不假修行；但如今识取自心，见自本性，更莫别求。云何识自心？即如今言语者，正是汝心；若不言语、又不作用，心体如虚空相似，无有相貌、亦无方所、亦不一向是无，有而不可见故。祖师云：真性心地藏，无头亦无尾，应缘而化物，方便呼为智；若不应缘之时，不可言其有无；正应之时，亦无踪迹。既知如此，如今但向无中栖泊，即是行诸佛路。经云：应无所住而生其心。一切众生轮回生死者，意缘走作，心于六道不停，致使受种种苦。净名云：难化之人，心如猿猴。故以若干种法，制御其心，然后调伏。所以心生种种法生，心灭种种法灭。故知一切诸法皆由心造，乃至人天地狱六道修罗尽由心造。如今但学无心，顿息诸缘，莫生妄想分别，无人无我，无贪瞋、无憎爱、无胜负，但除却如、许多种妄想，性自本来清净，即是修行菩提法佛等；若不会此意，纵你广学，勤苦修行，木食草衣，不识自心，皆名邪行，尽作天魔外道水陆诸神；如此修行，当复何益？志公云：本体是自心作，那得文字中求。如今但识自心，息知思惟，妄想尘劳，自然不生。净名云：唯置一床，寝疾而卧，心不起也；如人卧疾，攀缘都息，妄想歇灭，即是菩提；如今若心里纷纷不定，任你学到三乘四果十地诸位，合杀只向凡圣中坐，诸行尽归无常，势力皆有尽期，犹如箭射于空，力尽还坠，知归生死轮回；如斯修行，不解佛意，虚受辛苦，岂非大错！志公云：未逢出世明师，枉服大乘法药。如今但一切时中行住坐卧，但学无心，亦无分别，亦无依倚，亦无住着，终日任运腾腾，如痴人相似，世人尽不识你，你亦不用教人识不识，心如顽石头，都无缝罅，一切法透汝心不入，兀然无着，如此始有少分相应；透得三界境过，名为佛出世；不漏心相，名为无漏智；不作人天业，不作地狱业，不起一切心，诸缘尽不生，即此身心是自由人；不是一向不生，只是随意而生，经云：菩萨有意生身是也；忽若未会无心，着相而作者，皆属魔业；乃至作净土佛事，并皆成业，乃名佛障；障汝心故，被因果管束，去住无自由分；所以 菩提等法，本不是有，如来所说，皆是化人，犹如黄叶为金，权止小儿啼故，实无有法，名阿耨菩提；如今既会此意，何用区区？但随缘消旧业，更莫造新殃；心里明明，所以旧时见解总须舍却。净名云除去所有，法华云二十年中常令除粪，只是除去心中作见解处；又云蠲除戏论之粪，所以如来藏本自空寂，并不停留一法；故经云：诸佛国土亦复皆空。若言佛道是修学而得，如此见解全无交涉，或作一机一境扬眉动目只对相当，便道契会也、得证悟禅理也；忽逢一人不解，便道都无所知；对他若得道理，心中便欢喜；若被他折伏不如他，便即心怀惆怅，如此心意学禅，有何交涉？任汝会得少许道理，只得箇心所法，禅道总没交涉！所以达磨面壁，都不令人有见处。故云：忘机是佛道，分别是魔境。此性纵汝迷时亦不失，悟时亦不得；天真自性，本无迷悟；尽十方虚空界，元来是我一心体；纵汝动用造作，岂离虚空；虚空本来无大无小，无漏无为、无迷无悟，了了见无一物、亦无人、亦无佛，绝纤毫的量，是无依倚、无粘缀，一道清流，是自性无生法忍，何有拟议？真佛无口，不解说法；真听无耳，其谁闻乎？珍重！依倚、无粘缀，一道清流，是自性无生法忍，何有拟议？真佛无口，不解说法；真听无耳，其谁闻乎？珍重！依倚、无粘缀，一道清流，是自性无生法忍，何有拟议？真佛无口，不解说法；真听无耳，其谁闻乎？珍重！</p>
<p>师本是闽中人。幼于本州黄檗山出家。额问隆起如珠。音辞朗润。志竟冲澹。后游天台，逢一僧如旧识，乃同行；属涧水暴涨师倚杖而止，其僧率师同过。师云：请兄先过，其僧即浮笠于水上便过。师云：我却共箇稍子作队，悔不一棒打杀！</p>
<p>有僧辞归宗。宗云：往什处去？云：诸方学五味禅去。宗云：诸方有五味禅，我这里只是一昧禅。云：如何是一味禅？宗便打。僧云：会也会也。宗云：道道。僧拟开口，宗又打。其僧后到师处，师问什么处来？云：归宗来。师云：归宗有何言句。僧遂举前话。师乃上堂举此因缘云：马大师出八十四人善知识，问着箇箇屙漉漉地，只有归宗较些子。</p>
<p>师在盐官会里，大中帝为沙弥。师于佛殿上礼佛。沙弥云：不着佛求，不着法求，不着众求；长老礼拜，当何所求？师云：不着佛求，不着法求，不着众求，常礼如是事。沙弥云：用礼何为？师便掌。沙弥云：太粗生。师云：这里是什么所在，说粗说细；随后又掌，沙弥便走。</p>
<p>师行脚时到南泉。一日斋时，捧钵向南泉位上坐。南泉下来见，便问长老什么年中行道？师云：威音王已前。南泉云：犹是王老师孙在。师便下去。师一日出次，南泉云：如许大身材，戴箇些子大笠。师云：三千大千世界总在里许。南泉云：王老师（ㄕˋ，好口腹也）。师戴笠便行。</p>
<p>师一日在茶堂内坐。南泉下来，问：定慧等学，明见佛性，此理如何？师云：十二时中不依倚一物。泉云：莫便是长老见处么？师云：不敢！泉云：浆水钱且置，草鞋钱教什么人还？师便休。后沩山举此因缘问仰山：莫是黄檗构他南泉不得么？仰山云：不然！须知黄檗有陷虎之机。沩山云：子见处得与么长！</p>
<p>一日普请。泉问什么处去？师云：择菜去。泉云：将什么择？师竖起刀子。泉云：只解作宾，不解作主。师招三下。一日五人新到，同时相看，一人不礼拜，以手画一圆相而立。师云：还知道好只猎犬么？云：寻羚羊气来。师云：羚羊无气，汝向什么处寻？云：寻羚羊踪来。师云：羚羊无踪，汝向什么处寻？云：寻羚羊迹来。师云：羚羊无迹汝向什么处寻？云：与么则死羚羊也。师便休。来日升座退，问昨日寻羚羊僧出来，其僧便出。师云：老僧昨日后头未有语在，作么生？其僧无语。师云：将谓是本色衲僧，元来只是义学沙门。</p>
<p>师曾散众在洪州开元寺。裴相公一日入寺行次。见壁画，乃问寺主：这画是什么？寺主云：画高僧。相公云：形影在这里，高僧在什么处？寺主无对。相公云：此间莫有禅僧么？寺主云：有一人。相公遂请师相见，乃举前话问师。师召云：裴休！休应：诺！师云：在什么处？相公于言下有省，乃再请师开堂。</p>
<p>上堂云：汝等诸人尽是哃酒糟汉，与么行脚，笑杀他人，总似与么容易，何处更有今日？汝还知大唐国里无禅师么？时有僧问：只如诸方，见今出世，匡徒领众，为什么却道无禅师？师云：不道无禅，只道无师。后沩山举此因缘问仰山云：意作么生？仰山云：鹅王择乳，素非鸭类。沩山云：此实难辨。</p>
<p>裴相一日托一尊佛于师前胡跪云：请师安名。师召云：裴休。休应：诺。师云：与汝安名竟。相公便礼拜。相公一日上诗一章。师接得便坐却。乃问：会么？相公云：不会。师云：与么不会，犹较些子；若形纸墨，何有吾宗？诗曰：自从大士传心印，额有圆珠七尺身，挂锡十年栖蜀水，浮杯今日渡漳滨，千徒龙象随高步，万里香花结胜因，愿欲事师为弟子，不知将法付何人？师答曰：心如大海无边际，口吐红莲养病身，虽有一双无事手，不曾只揖等闲人。</p>
<p>夫学道者，先须屏却杂学诸缘，决定不求，决定不着；闻甚深法，恰似清风届耳，瞥然而过，更不追寻，是为什深。入如来禅，离生禅想。从上祖师唯传一心，更无二法。指心是佛，顿超等妙二觉之表；决定不流至第二念，始似入我宗门，如斯之法，汝取次人到这里拟作么生学？所以道：拟心时被拟心魔缚，非拟心时又被非拟心魔缚，非非拟心时又被非非拟心魔缚。魔非外来，出自你心，唯有无神通、菩萨，足迹不可寻；若以一切时中，心有常见，即是常见外道。若观一切法空，作空见者，即是断见外道。所以三界唯心，万法唯识，此犹是对外道邪见人说；若说法身以为极果，此对三贤十圣人言。故佛断二愚：一者微细所知愚，二者极微细所知愚。佛既如是，更说什么等妙二觉来？所以一切人但欲向明，不欲向暗；但欲求悟，不受烦恼无明；便道佛是觉，众生是妄；若作如是见解，百劫千生轮回六道，更无断绝。何以故？为谤诸佛本源自性故。他分明向你道：佛且不明，众生且不暗，法无明暗故；佛且不强，众生且不弱，法无强弱故；佛且不智，众生且不愚，法无愚智故。是你出头，总道解禅，开着口便病发；不说本，只说末；不说迷，只说悟；不说体，只说用；总无你话论处，他一切法且本不有，今亦不无；缘起不有，缘灭不无；本亦不有，本非本故；心亦不心，心非心故；相亦非相，相非相故；所以道：无法无本心，始解心心法；法即非法，非法即法，无法无非法，故是心心法。忽然瞥起一念，了知如幻如化，即流入过去佛；过去佛且不有，未来佛且不无，又且不唤作未来佛；现在念念不住，不唤作现在佛；佛若起时，即不拟他是觉是迷、是善是恶，辄不得执滞他、断绝他；如一念瞥起，千重关锁锁不得，万丈绳索索他不住。既若如是，争合便拟灭他止他？分明向你道尔焰识，你作么生拟断他；喻如阳焰，你道近，十方世界求不可得；始道远，看时只在目前；你拟趁他，他又转远去；你始避他，他又来逐你；取又不得，舍又不得。既若如此，故知一切法性自尔，即不用愁他虑他。如言前念是凡，后念是圣，如手翻覆一般，此是三乘教之极也；据我禅宗中，前念且不是凡，后念且不是圣；前念不是佛，后念不是众生 ；所以一切色是佛色，一切声是佛声；举着一理，一切理皆然；见一事，见一切事；见一心，见一切心；见一道，见一切道，一切处无不是道；见一尘，十方世界山河大地皆然；见一滴水，即见十方世界一切性水；又见一切法，即见一切心；一切法本空，心即不无；不无即妙有，有亦不有，不有即有，即真空妙有。既若如是，十方世界，不出我之一心；一切微尘国土，不出我之一念；若然，说什么内之与外，如蜜性甜，一切蜜皆然，不可道这箇蜜甜，余底苦也，何处有与么事？所以道：虚空无内外，法性自尔；虚空无中间，法性自尔；故众生即佛，佛即众生；众生与佛，元同一体；生死涅槃，有为无为，元同一体；世间出世间，乃至六道四生，山河大地，有性无性，亦同一体；言同者，名相亦空，有亦空、无亦空，尽恒沙世界，元是一空；既若如此，何处有佛度众生？何处有众生受佛度？何故如此？万法之性自尔故。若作自然见，即落自然外道；若作无我、无我所见，堕在三贤十圣位中。你如今云何将一尺一寸，便拟量度虚空？他分明向汝道法法不相到，法自寂故，当处自住，当处自真；以身空故名法空，以心空故名性空，身心总空，故名法性空；乃至千途异说，皆不离你之本心。如今说菩提涅槃真如佛性二乘菩萨者，皆指叶为黄金、拳掌之说；若也展手之时，一切大众若天若人，皆见掌中都无一物。所以道本来无一物，何处有尘埃？本既无物，三际本无所有；故学道人单刀直入，须见这箇意始得。故达磨大师从西天来至此土，经多少国土，只觅得可大师一人，密传心印，印你本心；以心印法，以法印心；心既如此，法亦如此，同真际，等法性。法性空中，谁是授记人？谁是成佛人？谁是得法人？他分明向你道：菩提者不可以身得，身无相故；不可以心得，心无相故；不可以性得，性即便是本源自性天真佛故；不可以佛更得佛，不可以无相更得无相，不可以空更得空，不可以道更得道；本无所得，无得亦不可得，所以道无一法可得；只教你了取本心，当下了时，不得了相；无了无不了相，亦不可得；如此之法，得者即得，得者不自觉知，不得者亦不自觉知；如此之法，从上已来，有几人得知？所以道：天下忘己者有几 人？如今于一机一境、一经一教、一世一时、一名一字、六根门前领得，与机关本人何别？忽有一人出来，不于一名一相上作解者，我说此人尽十方世界觅这箇人不可得，以无第二人故，继于祖位，亦云释种，无杂纯一，故言王若成佛时，王子亦随出家，此意大难知！只教你莫觅、觅便失却；如痴人山上叫一声，响从谷出，便走下山趁；及寻觅不得，又叫一声，山上响又应，亦走上山上趁；如是千生万劫，只是寻声逐响人，虚生浪死汉！汝若无声即无响，涅槃者；无闻无​​知无声，绝迹绝踪，若得如是，稍与祖师邻房也。</p>
<p>问：如王库藏内，都无如是刀。伏愿诲示。师云：王库藏者，即虚空性也，能摄十方虚空世界，皆总不出你心，亦谓之虚空藏菩萨。你若道是有是无、非有非无，总成羊角；羊角者，即你求觅者也。</p>
<p>问：王库藏中有真刀否？师云：此亦是羊角。云：若王库藏中本无真刀，何故云王子持王库中真刀出至异国，何独言无？师云：持刀出者，此喻如来使者。你若言王子持王库中真刀出去者，库中应空去也。本源虚空性，不可被异人将去，是什么语设你有者，皆名羊角。</p>
<p>问：迦叶受佛心印得为传语人否？师云：是。云：若是传语人，应不离得羊角。师云：迦叶自领得本心，所以不是羊角。若以领得如来心，见如来意，见如来色相者，即属如来使，为传语人。所以阿难为侍者二十年，但见如来色相，所以被佛诃云：唯观救世者，不能离得羊角。</p>
<p>问：文殊执剑于瞿昙前者如何？师云：五百菩萨得宿命智，见过去生业障；五百者即你五阴身是；以见此夙命障故，求佛求菩萨涅槃；所以文殊将智解剑，害此有见佛心故，故言你善害。云：何者是剑？师云：解心是剑。云：解心既是剑，断此有见佛心，只如能断见心何能除得？师云：还将你无分别智，断此有见分别心。云：如作有见，有求佛心，将无分别智剑断，争奈有智剑在何？师云：若无分别智，害有见无见，无分别智亦不可得。云：不可以智更断智，不可以剑更断剑。师云：剑自害剑，剑剑相害，即剑亦不可得；智自害智，智智相害，即智亦不可得；母子俱丧，亦复如是。</p>
<p>问：如何是见性？师云：性即是见，见即是性，不可以性更见性。闻即是性，不可以性更闻性，只你作性见能闻能见性，便有一异法生。他分明道：所可见者，不可更见你。云何头上更着头？他分明道：如盘中散珠，大者大圆，小者小圆，各各不相知，各各不相碍，起时不言我起，灭时不言我灭，所以四生六道未有不如时。且众生不见佛，佛不见众生；四果不见四向，四向不见四果；三贤十圣不见等妙二觉，等妙二觉不见三贤十圣；乃至水不见火，火不见水；地不见风，风不见地；众生不入法界，佛不出法界；所以法性无去来，无能所见。既如此，因什么道我见我闻，于善知识处得契悟，善知识与我说法，诸佛出世与众生说法。迦旃延只为以生灭心传实相法，被净名呵责。分明道：一切法本来无缚，何用解他？本来不染，何用净他？故云：宝相如是，岂可说乎？汝今只成是非心、染净心，得一知一解，绕天下行，见人便拟定当取：谁有心眼，谁强谁弱；若也如此，天地悬殊，更说什么见性？</p>
<p>问：既言性即见、见即性，只如性自无障碍、无剂限，云何隔物即不见？又于虚空中，近即见、远即不见者，如何？师云：此是你妄生异见；若言隔物不见，无物言见，便谓性有隔碍者，全无交涉；性且非见非不见，法亦非见非不见。若见性人，何处不是我之本性？所以六道四生、山河大地，总是我之性净明体。故云见色便见心，色心不异故，只为取相作见闻觉知。去却前物始拟得见者，即堕二乘人中依通见解也。虚空中近则见，远则不见，此是外道中收。分明道：非内亦非外，非近亦非远。近而不可见者，万物之性也；近尚不可见，更道远而不可见，有什么意旨？</p>
<p>问：学人不会，和尚如何指示？师云：我无一物，从来不曾将一物与人。你无始已来，只为被人指示，觅契觅会，此可不是弟子与师俱陷王难？你但知一念不受，即是无受身；一念不想，即是无想身；决定不迁流造作，即是无行身；莫思量卜度分别，即是无识身；你如今才别起一念，即入十二因缘；无明缘行亦因亦果，乃至老死亦因亦果；故善财童子一百一十处求善知识，只向十二因缘中求；最后见弥勒，弥勒却指见文殊；文殊者即汝本地无明。若心心别异向外求善知识者，一念才生即灭，才灭又生；所以汝等比丘，亦生亦老亦病亦死；酬因答果已来，即五聚之生灭；五聚者五阴也。一念不起，即十八界空，即身便是菩提华果，即心便是灵智，亦云灵台；若有所住着，即身为死尸，亦云守死尸鬼。</p>
<p>问：净名默然，文殊赞叹云：是真入不二法门，如何？师云：不二法门，即你本心也；说与不说，即有起灭；无言说时，无所显示，故文殊赞叹。云：净名不说，声有断灭否？师云：语即默、默即语，语默不二，故云声之实性亦无断灭，文殊本闻亦无断灭。所以如来常说，未曾有不说时；如来说即是法，法即是说，法说不二故。乃至报化二身、菩萨声闻，山河大地、水鸟树林，一时说法。所以语亦说、默亦说，终日说而未尝说。既若如是，但以默为本。</p>
<p>问：声闻人藏形于三界，不能藏于菩提者，如何？师云：形者质也。声闻人但能断三界见修，已离烦恼，不能藏于菩提，故还被魔王于菩提中捉得，于林中宴坐，还成微细见菩提心也。菩萨人已于三界菩提决定不舍不取；不取故，七大中觅他不得；不舍故，外魔亦觅他不得。汝但拟着一法，印子早成也；印着有，即六道四生文出；印着空，即无相文现；如今但知决定不印一切物，此印为虚空不一不二；空本不空，印本不有。十方虚空世界诸佛出世，如见电光一般。观一切蠢动含灵，如响一般。见十方微尘国土，恰似海中一滴水相似。闻一切甚深法，如幻如化。心心不异，法法不异，乃至千经万论，只为你之一心；若能不取一切相。故言如是一心中，方便勤庄严。</p>
<p>问：如我昔为歌利王割截身体如何？师云：仙人者即是你心。歌利王好求也，不守王位，谓之贪利。如今学人，不积功累德，见者便拟学，与歌利王何别？如见色时，坏却仙人眼；闻声时坏却仙人耳，乃至觉知时，亦复如是；唤作节节支解。云：只如仙人忍时，不合更有节节支解，不可一心忍，一心不忍也。师云：你作无生见、忍辱解、无求解，总是伤损。云：仙人被割时，还知痛否？又云：此中无受者，是谁受痛？师云：你既不痛，出头来觅个什么？</p>
<p>问：燃灯佛授记，为在五百岁中、五百岁外？师云：五百岁中不得授记。所言授记者，你本决定不忘，不失有为，不取菩提，但以了世非世，亦不出五百岁外别得授记，亦不于五百岁中得授记。云：了世三际相不可得已否？师云：无一法可得。云：何故言频经五百世前后极时长？师云：五百世长远，当知犹是仙人；故然灯授记时，实无少法可得。</p>
<p>问：教中云：销我亿劫颠倒想，不历僧祇获法身者，如何？师云：若以三无数劫修行，有所证得者，尽恒沙劫不得。若于一刹那中获得法身，直了见性者犹是三乘教之极谈也。何以故？以见法身可获故，皆属不了义教中收。</p>
<p>问：见法顿了者，见祖师意否？师云：祖师心出虚空外。云：有限剂否？师云：有、无限剂，此皆数量对待之法。祖师云：且非有限量，非无限量，非非有无限量，以绝待故。你如今学者，未能出得三乘教外，争唤作禅师？分明向汝道：一等学禅，莫取次妄生异见，如人饮水，冷暖自知，一行一住一刹那间，念念不异；若不如是，不免轮回。</p>
<p>问：佛身无为，不堕诸数，何故佛身舍利八斛四斗？师云：你作如是见，只见假舍利，不见真舍利。云：舍利为是本有，为复功勋？师云：非是本有，亦非功勋。云：若非本有，又非功勋，何故如来舍利，唯链唯精，金骨常存？师乃呵云：你作如此见解，争唤作学禅人，你见虚空曾有骨否？诸佛心同太虚，觅什么骨？云：如今见有舍利，此是何法？师云：此从你妄想心生，即见舍利。云：和尚还有舍利否？请将出来看。师云：真舍利难见，你但以十指撮尽妙高峰为微尘，即见真舍利。</p>
<p>夫参禅学道，须得一切处不生心，只论忘机即佛道隆，分别即魔军盛，毕竟无毛头许少法可得。</p>
<p>问：祖传法付与何人？师云：无法与人。云：云何二祖请师安心？师云：你若道有，二祖即合觅得心；觅心不可得故，所以道与你安心竟；若有所得，全归生灭。</p>
<p>问：佛穷得无明否？师云：无明即是一切诸佛得道之处，所以缘起是道场，所见一尘一色，便合无边理性，举足下足不离道场。道场者无所得也，我向你道只无所得，名为坐道场。云：无明者为明为暗？师云：非明非暗，明暗是代谢之法；无明且不明、亦不暗；不明只是本明，不明不暗，只这一句子，乱却天下人眼；所以道假使满世间，皆如舍利弗，尽思共度量，不能测佛智；其无碍慧，出过虚空，无你语论处。释迦量等三千大千世界，忽有一菩萨出来一跨，跨知三千大千世界，不出普贤一毛孔，你如今把什么本领拟学他？云：既是学不得，为什么道：归源性无二，方便有多门，如之何？师云：归源性无二者，无明实性，即诸佛性。方便有多门者，声闻人见无明生，见无明灭；缘觉人但见无明灭，不见无明生，念念证寂灭；诸佛见众生终日生而无生，终日灭而无灭，无生无灭，即大乘果；所以道：果满菩提圆，华开世界起。举足即佛，下足即众生；诸佛两足尊者，即理足、事足、众生足、生死足、一切等足，足故不求；是你如今念念学佛，即嫌着众生，若嫌着众生，即是谤他十方诸佛；所以佛出世来，执除粪器，蠲除戏论之粪，只教你除却从来学心见心，除得尽，即不堕戏论，亦云搬粪出，只教你不生心；心若不生，自然成大智者，决定不分别佛与众生，一切尽不分别，始得入我曹溪门下。故自古先圣云：少行我法门，所以无行为我法门，只是一心门，一切人到这里尽不敢入，不道全无，只是少人得，得者即是佛。珍重！问：如何得不落阶级？师云：终日吃饭，未曾咬着一粒米；终日行，未曾踏着一片地；与么时，无人我等相；终日不离一切事，不被诸境惑，方名自在人。念念不见一切相，莫认前后三际，前际无去，今际无住，后际无来，安然端坐，任运不拘，方名解脱。努力努力！此门中千人万人，只得三箇五箇，若不将为事，受殃有日在。故云：着力今生须了却，谁能累劫受余殃？</p>
<p>师于唐大中年中终于本山。宣宗敕谥断际禅师。塔日广业</p>

    </div>

    
    
    

    <footer class="post-footer">

        

          <div class="post-nav">
            <div class="post-nav-item">
            </div>
            <div class="post-nav-item">
                <a href="/%E8%AE%BA/%E5%85%AB%E8%AF%86%E8%A7%84%E7%9F%A9%E9%A2%82.html" rel="next" title="八识规矩颂">
                  八识规矩颂 <i class="fa fa-chevron-right"></i>
                </a>
            </div>
          </div>
    </footer>
  </article>
</div>






</div>
  </main>

  <footer class="footer">
    <div class="footer-inner">


<div class="copyright">
  &copy; 
  <span itemprop="copyrightYear">2021</span>
  <span class="with-love">
    <i class="fa fa-heart"></i>
  </span>
  <span class="author" itemprop="copyrightHolder">superlbr</span>
</div>
  <div class="powered-by">由 <a href="https://hexo.io/" rel="noopener" target="_blank">Hexo</a> & <a href="https://theme-next.js.org/pisces/" rel="noopener" target="_blank">NexT.Pisces</a> 强力驱动
  </div>

    </div>
  </footer>

  
  <script src="https://cdn.jsdelivr.net/npm/animejs@3.2.1/lib/anime.min.js" integrity="sha256-XL2inqUJaslATFnHdJOi9GfQ60on8Wx1C2H8DYiN1xY=" crossorigin="anonymous"></script>
<script src="/js/comments.js"></script><script src="/js/utils.js"></script><script src="/js/motion.js"></script><script src="/js/next-boot.js"></script>

  
<script src="/js/third-party/search/local-search.js"></script>






  





</body>
</html>
